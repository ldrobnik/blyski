Lily nie śpi, ale i&nbsp;tak próbuję wstać z&nbsp;łóżka bezszelestnie. Zasłony są zasunięte i&nbsp;uchylam je ciutkę, wpuszczając do środka cienki promień światła, lecz nie na tyle, by ktokolwiek z&nbsp;zewnątrz nas zobaczył. Promień idzie do łóżka, do leżącego tam ciała, jakby ktoś złotym pędzlem nakreślił linię w&nbsp;poprzek jej brzucha, a&nbsp;pod tym liźnięciem złota jej skóra, och, skóra Lily płonie jak jeden z&nbsp;tych papierowych lampionów, które podpalasz i&nbsp;posyłasz w&nbsp;niebo. Zamykam oczy i&nbsp;znów je otwieram. Jeszcze mi nie zniknęła.

Lily nie śpi, ale trwa bez ruchu, a&nbsp;jej włosy płyną w&nbsp;poprzek poduszki jak strumyk wody. Klękam obok niej. Nabieram je w&nbsp;dłoń, zupełnie jak robili to Steven, Marcus, Ahmed, Dan, nim przykładali usta do jej gardła, gdy leżała tam nieruchomo, zupełnie jak robił to tamten malarz, który rozlał je na powrót w&nbsp;poprzek poduszki i&nbsp;oznajmił, że jest jego muzą i&nbsp;teraz musi zamrzeć.

Lily nie śpi, ale bezustannie jest w&nbsp;moim łóżku, patrząc przeze mnie ku zasłonie, ku dziedzińcowi, ku pokojowi, w&nbsp;którym powinna była spędzić noc, ku ścieżce, prerii, setkom zwierząt, które się budzą, przeciągają, drepczą przez szepczącą trawę. Wypuszczam jej włosy z&nbsp;rąk. Obracam jej twarz ku sobie. Nie patrzy mi w&nbsp;oczy. Bez przerwy wygląda za okno ku słońcu, strumieniowi, drogom, które idą jak strzały w&nbsp;głąb miasta, gdzie jej mąż wciąż pewnie śpi w&nbsp;ich łóżku. Przebiegam ręką od jej policzka do ramienia, krągłości piersi, wypukłości biodra, szczytu uda, gdzie włosy migoczą w&nbsp;złotym świetle, gdzie włosy miękkością przypominają puch królików, które skradają się ku nam przez gąszcz. Wiem, że to udo uchylało drzwi w&nbsp;setkach starych domów, przywierało do łydki, gdy kucała, by zrobić kolejne zdjęcie struktury cienia i&nbsp;światła. Wiem, że to udo napina się, gdy ona biegnie nocą przez miasto, a&nbsp;jedynym, co słyszy, jest dźwięk własnego oddechu w&nbsp;uszach i&nbsp;nikły wrzask syren. Wiem, że każdy mężczyzna, który wtacza się do jej łóżka, zakłada to udo wokół siebie tak samo, jak składa prześcieradło, by zaraz je rzucić w&nbsp;kąt szafy. Wiem, że tamten malarz układa jej uda w&nbsp;świetle tak samo, jak składa skrzydła papierowego żurawia, a&nbsp;potem śledzi oczami i&nbsp;pędzlem wzdłuż każdej zamarłej krągłości.

Lily nie śpi, ale bezustannie jest w&nbsp;moim łóżku i&nbsp;trwa nieruchomo, jak zawsze to robi przy mężczyznach. Chcę do niej szepnąć, że tu, w&nbsp;tym łóżku jesteśmy kobietami, że jesteśmy tylko my dwie na całym świecie.

*Taką mnie lubią*, mówi.

*Taką ja cię lubię*, odpowiadam i&nbsp;rozchylam jej nogi, i&nbsp;wkładam w&nbsp;nią język, i&nbsp;po raz pierwszy – ona żyje. Lily w&nbsp;świetle podskakuje jak strumyk wody na gorącej patelni, jak królik mknący przez gąszcz, jak puls w&nbsp;jej udzie, który tętni na moim policzku, gdy zakłada wokół mnie nogi. Kładę jedną rękę pod nią, a&nbsp;drugą na delikatnej wypukłości brzucha, na skórze, która jarzy się w&nbsp;świetle promienia, i&nbsp;w&nbsp;tym świetle się poruszamy, w&nbsp;tym świetle jesteśmy zaślubione, w&nbsp;tym świetle tworzymy sztukę lepszą niż jakiegokolwiek mężczyzny, i&nbsp;nie mówię jej, nigdy jej nie powiem, ale w&nbsp;tym świetle czuję też ukłucie żałoby, bo wiem, że podobnie jak to światło, ta sztuka przeminie.

<br/>

*Tekst ukazał się pierwotnie w&nbsp;piśmie X-R-A-Y Literary Magazine.*