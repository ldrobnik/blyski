Gdy Ramirez zaczyna się we mnie poruszać, wiem, że oślepnę na resztę dnia. Rodzaj niestabilności nerwów wzrokowych lub, w&nbsp;słowach dr. Santoora, przemijająca dwuskroniowa utrata widzenia jako fizjologiczna odpowiedź na aktywność seksualną. A&nbsp;ja siedziałam w&nbsp;jego gabinecie, wpatrując się w&nbsp;jego uniesione brwi, zazdroszcząc jego opadającego wzroku, nie mogąc uwierzyć, że taka przypadłość istnieje.

Ramirez stęka i&nbsp;dochodzi. Następnie wygina plecy, przesuwa swój ciężar obok mnie, jego skóra jest wilgotna od potu i&nbsp;przyjemności. Dziwne są te ruchy widzenia: zależne od światła zmiany koloru jego włosów i&nbsp;szerokości jego nadgarstków, niezgrabnych palców na iPhonie. E-maile, czarno-białe teksty, pierścienie Saturna jako wygaszacz ekranu. Mówi o&nbsp;sześćdziesięciu siedmiu księżycach Jowisza, tych, które widział: Europie, Kallisto i&nbsp;Io, z&nbsp;domowego obserwatorium. Opisuje ich kształty i&nbsp;średnice, upstrzony kraterami lód i&nbsp;siarkę, kolory, które nie mają nazw, spektra, których nie możemy zobaczyć. Wspominam barwy swojego ostatniego posiłku: łososiowy róż i&nbsp;zieleń rukoli na nieskazitelnie białym talerzu. Ramirez odwraca się i&nbsp;patrzy prosto na mnie, jakbym także była odległym obiektem. Jest umięśnionym cudem. Zastanawiam się, jaki nosi rozmiar bokserek. Zastanawiam się, czy powiedzieć mu o&nbsp;swojej ślepocie.

Gdy wychodzi, pokój jest półmroczny i&nbsp;wilgotny. Odwracam twarz do okna, nie wiedząc, kiedy na powrót oślepnę. Parę tłustych kropli deszczu uderza o&nbsp;szybę i&nbsp;tworzy żyłki wody, które biegną jedna przez drugą. Idę w&nbsp;stronę kuchni. Światło owija mnie jak gaza. W&nbsp;lodówce znajduję sałatkę, ustawione obok siebie kartony soku pomarańczowego i&nbsp;mleka. Moje ręce przesuwają się ku plastikowej misce, która zdaje się kurczyć i&nbsp;rozszerzać. Dostosowuję odległość, choć wiem, że to nie pomoże. Rozmazany obraz męczy.

Kiedy kulę się na kanapie, deszcz bije już mocno o&nbsp;dach. Może powinnam była poprosić Ramireza, by został. W&nbsp;moich oczach osiadają chmury. Przede mną jest kolor, którego nie umiem opisać. W&nbsp;telewizji leci Discovery Channel. Lektor mówi o&nbsp;gatunku morskiego ślimaka, który po seksie odrzuca penis, lecz ten nazajutrz odrasta. *Wow*, mówię ślepo, jak podróżny, który napotkał kompana.

Gdy budzę się w&nbsp;środku nocy, ślepota minęła. Telewizor wciąż gra, a&nbsp;przez żaluzje sączy się wątłe światło. Dr Santoor wspomniał, że odzyskam wzrok, gdy wróci zaopatrzenie nerwu wzrokowego w&nbsp;krew, co może potrwać kilka tygodni lub kilka miesięcy. Myślę o&nbsp;moich rodzicach, którzy mieszkają w&nbsp;Indiach, gdzie teraz jest słonecznie i&nbsp;jasno, wielkim, mrugającym oku lądu i&nbsp;morza, które rozciąga się między nami, więżąc w&nbsp;sobie światło i&nbsp;ciemność.

Cykady wrzaskiem szukają towarzystwa, gdy dzwonię do Ramireza. W&nbsp;oddali niebo spowija złoty blask, który rozlewa się na mokrą trawę, drewniany płot i&nbsp;słupy elektryczne. Wiem, że tak jak ja wypatruje przez okno, z&nbsp;telefonem przy uchu. *Dzisiaj będzie widać Kallisto; chcesz ją zobaczyć?* pyta. *Jasne*, mówię bez wahania. Garbaty księżyc wisi nad horyzontem, przyćmiony słońcem, i&nbsp;z&nbsp;jakiegoś powodu wyobrażam sobie swoją matkę, jak słabnie w&nbsp;moich ramionach. Przybywanie i&nbsp;ubywanie tarcz księżyców Jowisza. Swędzenie, gdy kolor w&nbsp;moich oczach niknie po kolejnym zbliżeniu. Jakby nic z&nbsp;tego nie było naprawdę. Tyle że jest. Tak jak ślepota, która nadejdzie. I&nbsp;światło, które wróci, dziwnie odnowione.

<credits>Tekst ukazał się pierwotnie w&nbsp;piśmie The Coil.</credits>